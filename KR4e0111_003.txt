# -*- mode: mandoku-view; -*-
#+TITLE: 平橋藁
#+DATE: 2015-08-25 00:20:20.020323
#+PROPERTY: ID KR4e0111
#+PROPERTY: BASEEDITION WYG    
#+PROPERTY: JUAN 卷三
<pb:KR4e0111_WYG_003-1a>¶
欽定四庫全書¶
　平橋藁巻三¶
　　　　　　　　　　　　明　鄭文康　撰¶
　五言絶¶
　　戊辰元日¶
京國新元日隨朝入紫宸雙親故山下稱壽是何人¶
　　曙鴉¶
霜冷曉星高羣鴉近九霄禁城鐘鼓動環繞似隨朝¶
<pb:KR4e0111_WYG_003-1b>¶
　　思友¶
對雨思君子胸中萬巻書知心非一日有志作眞儒¶
　　白髪¶
火熾撲難滅波頺防亦傾鏡中新白髪三物總無情¶
　　讀李太白詩集¶
白髪三千丈秋來日夜生汪倫忽相見無語各含情¶
　　畫册四景¶
浦濶帆如馬歸心猶厭遲莫因順風裏忘却逆風時¶
<pb:KR4e0111_WYG_003-2a>¶
水獺荷花下鷺鷥荷葉邊漁舟更數罟誰為小魚憐¶
橋上月如晝魚罾收未曾清光且遲轉留作小家燈¶
雪霽景如畫幾家詩酒歡誰知白屋下連日有飢寒¶
　　太常卿夏公仲昭進階從二品時年七十七¶
雲鶴上羅衣犀鞶映壽眉年高喜身健恩重覺行遲¶
　　偶憶芮明府朱商潛彭水竹范淞南四老遺事¶
去縣日已久威風尚爾寒城中舊豪猾不敢舉頭看¶
片玉曾誇我牽絲許問名雁書來報晩耿耿幼時情¶
<pb:KR4e0111_WYG_003-2b>¶
寡嫂多風節門如法吏家小郎空好事不為表貞嘉¶
雙目老來瞽深衣實稱情年年鄉飲酒不忝大賔名¶
　　自喜¶
自喜平橋路橋平路不斜若論徃來久誰得似寒家¶
　　其二¶
自喜傳家物傳家有舊編當時修譜者特記孝宗年¶
　七言絶¶
　　元夕¶
<pb:KR4e0111_WYG_003-3a>¶
東家火樹夜光飄堂上春寒向晩消楚舞吳歌盈耳目¶
千金一刻度良宵¶
　　宿車塘張氏舘¶
縣城寒漏雨中沉江舘無人醉擁衾年少書生豈陶穀¶
肻因一笑費千金¶
　　題趙仲穆出獵圖¶
駿馬胡鷹萬里天飛塵一道暗如煙清平正好調弓馬¶
莫為從禽學少年¶
<pb:KR4e0111_WYG_003-3b>¶
　　山齋¶
山齋無事樂忘飢姓氏何須太守知有客叩門驚犬吠¶
若非求藥定求詩¶
　　新酒初熟約徐寛共嘗候久不至¶
羣鴉飛盡月黄昏不見人來共酒樽坐久隔牆聞犬吠¶
桂花香裏又開門¶
　　夏日讀書樹下¶
高樹凉風落翠陰古詩三百治平音壯年且盡雙瞳力¶
<pb:KR4e0111_WYG_003-4a>¶
莫為功名易動心¶
　　漁樵問答¶
妻子同舟釣浪花曉行淮浦暮長沙采薪只在深山裏¶
得似江湖處處家¶
擔頭春酒一瓢多樹底看山樹底過謾説江湖妻子樂¶
幾人失脚在風波¶
　　和曾刑部韻¶
　　　曾習江西泰和人訓導崑山兄翬任刑部郎中¶
<pb:KR4e0111_WYG_003-4b>¶
　　　以詩寄至習邀余同和¶
杜陵花竹怨離居驛使遥傳日下書啼斷西風原上鳥¶
海天愁思正紛如¶
　　詠鶴¶
丹頂𤣥裳雪羽衣水邊石上最相宜清高不入樊籠裏¶
只許仙人渡海騎¶
　　寄徐叶祥¶
南州高士有佳兒清節雖貧亦自持閉户讀書多歲月¶
<pb:KR4e0111_WYG_003-5a>¶
不將名姓向人知¶
　　春園¶
栁眼茶芽總未抽滿天雲意呌寒鳩轆轤罷轉人蹤静¶
不是春天是晩秋¶
　　刺牡丹¶
名花不入小家園歲歲花時沸管絃只恐春風容易過¶
鄰翁耕作種𤓰田¶
　　客中聞弟病¶
<pb:KR4e0111_WYG_003-5b>¶
家書無雁到京遲兩月沉疴近始知莫是勞心思遠客¶
夜牕多誦鶺鴒詩¶
　　貧兒¶
哀哀枕上淚成氷哭入長更不忍聴子母同眠猶較可¶
阿婆獨宿更零丁¶
　　寄海上韓杲¶
一紙相思托便鱗客鄉人寄故鄉人看花深憶山中樂¶
只恐歸遲不見春¶
<pb:KR4e0111_WYG_003-6a>¶
　　其二¶
行盡清溪到水涯好山環繞故人家寥寥一犬柴門外¶
只隔橋東幾樹花¶
　　送洪彦章致仕還括蒼¶
壯年遊宦晚年休落盡紅顔漸白頭别郤江湖風浪險¶
扁舟歸去入安流¶
　　題西溪書舍倒用韻¶
東家歌舞隔花陰日夜歡情似海深獨有西溪隱君子¶
<pb:KR4e0111_WYG_003-6b>¶
一編探盡聖賢心¶
富貴功名不動心數掾遥在百花深先人手種庭前樹¶
長得孫枝滿地陰¶
　　題静室¶
静中風月静中身不見長安市上塵自分封侯無骨相¶
只應終老作閒人¶
　　其二¶
饑采松苓渴飲泉静中最喜日如年衣冠不接閒賓客¶
<pb:KR4e0111_WYG_003-7a>¶
只向詩書接聖賢¶
　　玉立亭¶
　　　前元時崑山王君祐有玉立亭會稽楊亷夫嘗¶
　　　飲其中題詩曰王郎崑之秀玉立而長身亭子¶
　　　如笠大不直一欠伸亭前千尺峯倒影入水濱¶
　　　燒琴有爨桐漉酒有烏巾客來塞屋破露坐草¶
　　　上茵時時來鐵叟共酌羅浮春題曰令小朶雲¶
　　　捧硯為賦此章君祐之宗孫益復亭其地予亦¶
<pb:KR4e0111_WYG_003-7b>¶
　　　為賦二絶云¶
亭中曾寫鐵仙詩人去亭荒碧草滋千尺危峯今尚在¶
重來磨洗認當時¶
　　其二¶
玉立長身舊主君百年遺事至今聞宗孫賔客還如舊¶
只欠楊君小朶雲¶
　　與謝素菴酌酒¶
　　　宣德十年乙夘冬余與朱珤同山陰蔣西齋以¶
<pb:KR4e0111_WYG_003-8a>¶
　　　公事赴蘇州假舘謝素菴宅有夏顯者崑山狂¶
　　　人酒醉不知何從來語言半莫可了道遇郡人¶
　　　伊侃士剛邀其同過素菴士剛予友也美丰姿¶
　　　顯强其就寢士剛亦欣然從之時夜頗寒素菴¶
　　　家甚貧私念枕衾不備指其逸去顯即使酒大¶
　　　怒發罵四鄰驚問西齋撫慰不解素菴内君畏¶
　　　伏不敢喘息漏下三鼔顯不别而逃明年士剛¶
　　　登進士第擢工科給事中再明年余亦第是歲¶
<pb:KR4e0111_WYG_003-8b>¶
　　　顯以好酒亡又三年士剛在京因忿死素菴内君¶
　　　亦物故後二十年為景泰五年正月十七日素¶
　　　菴見過酒中偶道及此歴歴如昨日事不勝存¶
　　　殁之感西齋告休在家尚無恙今已八十一歲素¶
　　　菴六十四歲珤四十七歲予少四歲文康識¶
卄年易過似流星對酒憐君已暮齡舊事凄凉半陳蹟¶
一塲春夢不堪聴¶
　　甲戌歲(景泰五年/)¶
<pb:KR4e0111_WYG_003-9a>¶
隴頭一夜雪平城海口潮來水就氷百歲老人都解説¶
眼中從小不曾經¶
　　　吾崑高年老頗多唐子華年九十歳陳徳剛年八¶
　　　十九歲歸叔度年八十六歲朱士栗年八十歲¶
　　　諸老皆强健能言¶
　　晨興¶
一宵酣睡不曾醒忽見東牕日已明自笑起遲非中酒¶
為無人解報鷄鳴¶
<pb:KR4e0111_WYG_003-9b>¶
　　藥名詩贈鄭完¶
　　　藥名詩始於唐張籍有江臯歲暮相逢地黄葉¶
　　　霜寒半下枝句宋元來亦有作者永樂初曾狀¶
　　　元在翰林有十首多寫幽思之情有半生空帶¶
　　　宜男草遠客當歸尚未還又石髓難將補骨脂¶
　　　乳香消減見青皮句膾炙人口蔣恭靖集中有¶
　　　八首皆述已懐其言曰莫道衰殘能獨活丹砂¶
　　　曾遇葛仙翁又曰人言此老當歸去總得回鄉¶
<pb:KR4e0111_WYG_003-10a>¶
　　　已白頭題曰和翰林鄒仲熈韻想一時唱和必¶
　　　尚有人也蘄陽尊生鄭侯作宰吾崑三年其子¶
　　　完來省親平生最愛曾公藥名詩行坐詠歌似¶
　　　有膏馥霑染其齒舌間亦其嗜好在是也今因¶
　　　其還相祖道上采廿八味綴四首送之¶
草果堆盤酒滿觴羮調五味鬱金香誰言沒藥延親壽¶
煉得靈砂貫衆方¶
使君有子正烏頭雙眼空青氣伏牛半夏裏來知母健¶
<pb:KR4e0111_WYG_003-10b>¶
忍冬歸去亦忘憂¶
有客回鄉賦白駒怕將薏苡混珍珠道園藳本君家刻¶
只載車前百部書¶
紫苑彫殘百草霜醉騎海馬送賓郎紅娘敲折金釵股¶
笑對王孫續斷腔¶
　　送馬紹榮補學官弟子¶
有客新從泮水游誓將刀筆換公侯若非正學叨封拜¶
終落功名第二籌¶
<pb:KR4e0111_WYG_003-11a>¶
　　其二¶
臨軒天子覓眞儒郕國遺編第一書君去盡心須盡讀¶
好擕十傳赴公車¶
　　安閒¶
脱却朝衫製芰荷芙蓉亭上嘯還歌生來骨相知輕賤¶
長得安閒幸已多¶
　　喚渡¶
渡頭風急水生波客路歸心向晚多喚出小舟行不上¶
<pb:KR4e0111_WYG_003-11b>¶
隔江無奈雨來何¶
　　其二¶
白浪浮空散作花蕩舟食力度年華行人不用愁風雨¶
過得江來似到家¶
　　觀燒刼圖¶
　　　元僧有提㸃昌都事燒刼事在至正間邑人葉¶
　　　秀實上燒刼圖副現藏五世孫都給事中盛家¶
　　　詳具王尚書直傳¶
<pb:KR4e0111_WYG_003-12a>¶
福嚴寺裏秃鶖兒不竪旛幢竪賊旗白晝殺人憑佛力¶
嚴沙溝變火坑池¶
　　其二¶
燒刼誰能作畫圖南陽壯士手親摹官兵一出髠郎死¶
滿縣歌聲聴鷓鴣¶
　　題雜畫¶
　　　題古今雜畫詩頗多悉棄弗録獨於史事用已¶
　　　意寓勸懲者存之得十八首¶
<pb:KR4e0111_WYG_003-12b>¶
直道難容竟獨歸離騷賦罷淚沾衣魂靈不逐湘流逝¶
還向懐王殿上飛¶
自古含容解弭災將軍從此負荆來早知一飯三遺矢¶
悔不當初謝郭開¶
纔逢生客便呼郎仙女風情想未忘莫笑思家輕出洞¶
家中自有舊糟糠¶
恨無顧愷刺心鍼擔負風流仗酒醺誰料鄰家機上女¶
懐春不似卓文君¶
<pb:KR4e0111_WYG_003-13a>¶
追憶蒲鞭漢大夫撲刑雖用得完膚郤憐東魯臧孫氏¶
不去鞭蒲去織蒲¶
壯士輕生易許人圖謀未遂已亡身明知一去無還理¶
底事狂歌竟入秦¶
弱水蓬山幾萬重仙宫未必勝秦宫君王輕聴齊人語¶
空駕樓船入海中¶
史傳荒唐怪事多乘槎那得上天河不知織女支機石¶
遺落人間竟若何¶
<pb:KR4e0111_WYG_003-13b>¶
讀罷司徒一紙書北軍門外報鑾輿君王若問平時釣¶
不釣功名只釣魚¶
白日豪奴擅殺人生擒不避主家嗔最憐文叔行柔道¶
容得當時强項臣¶
長營兵甲似雲屯號令曾聞遏至尊他日凄凉廷尉獄¶
獄門無復似轅門¶
會稽太守駕行軒山叟龍鍾立道邊買得千金聲價重¶
臨行只用一文錢¶
<pb:KR4e0111_WYG_003-14a>¶
負擔行歌過古墳故妻猶是飯王孫他年一見呼同載¶
不念前情念後恩¶
一入沙場與漢辭節旄落盡髩成絲生降得似生還樂¶
膓斷河梁五字詩¶
曾奪麻池厭老拳十年深抱死生寃石郎亦是英雄客¶
握手平生不諱言¶
强臣欲竊晉山河萬騎西來奈爾何此日新亭迎候者¶
侍中不及謝安多¶
<pb:KR4e0111_WYG_003-14b>¶
伴食空居政事堂死時惟剩一空囊家中留得蒼頭在¶
自鬻身錢辦主喪¶
嫁女惟愁致客難君王詔遣共交歡誰知後日生兒樂¶
虛授朝廷五品官¶
　　壽徐老翁¶
還丹九轉解延齡不及心丹更有靈三戒從來是良藥¶
養生湏讀素王經¶
　　其二¶
<pb:KR4e0111_WYG_003-15a>¶
年登七十無老態歲歲壽星光射秋王母蟠桃不須獻¶
醉呼方朔自來偷¶
　　擬張允懐寄内代内答¶
　　　南京張允懐舍家遊江湖十年一日作寄内并¶
　　　代内答詩各五絶曲盡幽怨情狀似有翻然改¶
　　　悟賦歸之意余恐其既作復止言之而不果也¶
　　　亦各擬五首促之¶
年年曾寄客邊書冩盡眞情只當虛十紙到家無一答¶
<pb:KR4e0111_WYG_003-15b>¶
恨人心性願消除¶
故園歸計屢蹉跎不是狂夫薄倖多山鳥報人泥滑滑¶
况聞江上有風波¶
寒家諸父挽宗孫又與先人掃舊墳莫聴無稽長舌者¶
浪言身在百花村¶
百花村裏錦成雲盡賣烏程若下春白面書生今漸老¶
有誰年少肻留人¶
思家獨上仲宣樓何處青山是舊游便覔鯉魚先寄信¶
<pb:KR4e0111_WYG_003-16a>¶
月圓時節大刀頭¶
　　　右寄内¶
頻年收得慰安書畫餅難充腹内饑見説錦城無限好¶
錦城雖好不如歸¶
聞君黒髪漸成皤誰信閨人白更多唱慣閶門楊栁曲¶
無心來聴扊扅歌¶
檀郎蹤跡似風蓬幾夜因縁在夢中不及天孫衾與枕¶
一年猶得一相同¶
<pb:KR4e0111_WYG_003-16b>¶
一燈一影共成三人問移天只自慙近報歸來非誑説¶
便從牕下種宜男¶
十年隔别面如𤓰無復容顔似舜華只恐到門初下馬¶
一天愁悶悔還家¶
　　　右代内答¶
　　黄栗妻¶
　　　東海黄栗妻凌氏其夫遠出適海水泛漲里中¶
　　　豪民乘時逼脇使服役隄捍凌氏曰我為婦人¶
<pb:KR4e0111_WYG_003-17a>¶
　　　救死且不贍焉能事此豪民怒壊其室廬毁傷¶
　　　其薪木凌氏不得已遂自盡事在景泰(闕/)年¶
天時人事總堪哀一婦難當兩様災報與憂民巡撫使¶
早騎驄馬火星來¶
　　其二¶
不因洪水為豪民逼向黄泉送此身巡撫到來煩説與¶
一時似我尚多人¶
　　和鈍菴弔樂菴龍洲蓮峯半山四古墓¶
<pb:KR4e0111_WYG_003-17b>¶
白頭村嫗白頭翁盛事驚看在眼中可惜一抔江上土¶
野花黄蝶領春風¶
一篇醉渡浙江詞不是尋常句讀詩空有故人三十萬¶
等閒盡付酒家兒¶
泗園文脉接蓮峯姓氏曾收縣誌中只為書聲消歇乆¶
子孫誰免哭途窮¶
清江百里古名婁總管佳城此地留龍虎氣消君莫怨¶
新漕風景更多愁(新漕王/葆墓)¶
<pb:KR4e0111_WYG_003-18a>¶
　　壽山中人¶
羔羊春酒雜仙桃兩鬢秋霜一布袍白鹿青騾來㑹者¶
滑稽方朔最年高¶
　　題王同知梅花¶
少年頭角老成身一寸心中萬古春清白自然顔色好¶
江南歌咏有詩人¶
　　古墓¶
野梅荒草水邊墳無處從人問子孫三尺斷碑今又失¶
<pb:KR4e0111_WYG_003-18b>¶
幾多遺恨夕陽村¶
　　送老兵¶
劍光如火馬如飛破敵曾隨大將車斗酒彘肩常不飽¶
胸中磊塊盡兵書¶
　　題呂推官鳯池春雨竹¶
鳯凰池上鳯凰翎帶雨離披舞舜庭分得一枝盱郡裏¶
清風常滿節推廰¶
　　班姬¶
<pb:KR4e0111_WYG_003-19a>¶
陽阿禍水灑塗椒從此劉家火漸消莫恃齊紈長在手¶
西風容易到芭蕉¶
　　題徐氏隱居¶
南山楊栁北山桑山下人家禮義鄉擕取舊書辭舊隱¶
願從東壁借餘光¶
　　題倦繡圖¶
暖籠雙袖軃雲鬟繡出鴛鴦帶笑看侍女不須猜倦倚¶
玉纎氷冷怯鍼寒¶
<pb:KR4e0111_WYG_003-19b>¶
　　題爛柯圖¶
一局棋殘已爛柯仙家歲月信難過衣衫最是輕柔物¶
不識當時爛幾何¶
　　喜故人子至¶
百年茅屋幾秋風已見高門在眼中况爾纍纍盡英物¶
高曾元是漢于公¶
　　題黄生文藳¶
不識黄家玉樹枝偶於草藁見文辭若非沈老同菴裏¶
<pb:KR4e0111_WYG_003-20a>¶
那得諸生有項斯¶
　　題梅花送沈太守之廣州¶
笑乘五馬向南天一路仁風捲瘴煙心比梅花更清白¶
任教人説有貪泉¶
　　題小畫¶
楊栁村西野路荒渡頭風急水如湯客行不用憂狼虎¶
只恐逢人變虎狼¶
　　宗能寓夏氏舘暑夜以詩招之¶
<pb:KR4e0111_WYG_003-20b>¶
故人清話類清標清似清風月下飄不及清風能自至¶
故人須待寄詩邀¶
　　江行逢漁父¶
衣食年年半有無冷風寒雨在江湖長貧不為官家課¶
盡送黄公舊酒壚¶
　　題倪元鎭雙樹小景¶
百年片紙非朋貝湖海收藏墨未昏金谷園中千萬樹¶
不知留得幾株存¶
<pb:KR4e0111_WYG_003-21a>¶
　　題菖蒲¶
抱持清節任清癯獨笑山花醉似泥欲寄楊家舊知已¶
問誰驛使過關西¶
　　題雲山小隱¶
遠山雲白近山青竹裏芽齋水上亭常恐城中官客至¶
帶將塵土汙階廰¶
　　讀張騫傳¶
漢家西域是誰開博望功成事可哀斷送壯夫知幾許¶
<pb:KR4e0111_WYG_003-21b>¶
換將胡物過東來¶
　　讀歸去來辭¶
折腰懶向督郵前歸去還耕栗里田身到元嘉將十載¶
夢魂只在義熈年¶
　　江鄉¶
江鄉酒熟黍離離蓴菜鱸魚正及時堪笑同行門外客¶
月明烏鵲歎無枝¶
　　題劉龍洲像¶
<pb:KR4e0111_WYG_003-22a>¶
長髯廣額酒杯深人物孤高月下岑七尺微軀三寸舌¶
江湖形迹廟堂心¶
　　野雲¶
野雲如水湧如湯飛向遥天入渺茫人説野雲閒似我¶
看來翻覺野雲忙¶
　　懐葉與中(三首/)¶
石浦橋頭少保家有田有宅有船車芙蓉黄菊開將遍¶
白酒蓴羮稨荳茶¶
<pb:KR4e0111_WYG_003-22b>¶
十畝金潼隔市㕓水香地暖草如煙奉思菴外長松下¶
明月清風不用錢¶
新買齋居近學宫傳家書籍儘堪容北牕又有娱情物¶
三里青山百丈峯¶
　　題邵啓南橘軒¶
橘葉青青橘柚黄藥罏茶竈盡生光寛衣大袖秋香裏¶
一巻靈樞不下堂¶
　　其二¶
<pb:KR4e0111_WYG_003-23a>¶
自古神仙事渺茫郴州橘井漸遺忘家傳只用君臣藥¶
不慣單行施療方¶
　　懐孫紹先¶
兄弟當家子若林情懐偏向酒邊深里中惡少多相侮¶
不設機關半㸃心¶
　　送查若庸下第東還¶
讀書不為科名讀若説科名誤此生請看草廬初讀起¶
便知專不為科名¶
<pb:KR4e0111_WYG_003-23b>¶
　　其二¶
浮名得失何須較實學盈虛當自强君有長才長十倍¶
好於十倍更增長¶
　¶
　¶
　¶
　¶
　平橋藁巻三¶
